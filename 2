সাতক্ষীরার তৎকালীন জেলা প্রশাসক (ডিসি), পুলিশ সুপারসহ (এসপি) পুলিশের ১৫ কর্মকর্তা ও আওয়ামী লীগের ১০ নেতাকর্মীর নামে তদন্ত সাপেক্ষে মামলা গ্রহণের নির্দেশ দিয়েছে আদালত। তাদের মধ্যে উল্লেখযোগ্যরা হলেন- সাতক্ষীরার তৎকালীন ডিসি ও বর্তমানে পানি সম্পদ মন্ত্রণালয়ের সচিব নাজমুল আহসান, তৎকালীন এসপি চৌধুরী মঞ্জুরুল কবীর, সিনিয়র সহকারী পুলিশ সুপার কাজী মনিরুজ্জামান, সদর থানার অফিসার ইনচার্জ মো. ইনামুল হক।

শেখ হাসিনা পালিয়ে যাওয়ার পর তার আস্থাভাজন পুলিশ সুপার চৌধুরী মঞ্জুরুল কবির দেশ থেকে পালিয়ে যায়। তবে বহাল তবিয়তে আছেন পানি সম্পদ মন্ত্রণালয়ের বর্তমান সচিব নাজমুল আহসান। নাজমুল আহসানের সময়ে শুধু সাতক্ষীরা জেলাতেই রাজনৈতিক সহিংসতায় ৪৩ জন নিহত হয়েছেন। এর মধ্যে যৌথবাহিনীর গুলিতে নিহত হয়েছেন ২৭ জন। এদের সবাই স্থানীয় বিএনপি, ছাত্রদল, যুবদল, জামায়াত ও ছাত্রশিবিরের নেতাকর্মী। এছাড়া ২০১৪ সালের এক জানুয়ারি বুলডোজার দিয়ে বাড়ি গুড়িয়ে দিয়ে লুটপাট করে তৎকালিন সরকারের পেটুয়াবাহিনী। যার নেতৃত্বে ছিল তখনকার ডিসি নাজমুল আহসান।
